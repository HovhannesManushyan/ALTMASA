Հրաչ Բեգլարյան | Գեներալին սպասելիս 
-Լավ, բա գեներալը ե՞րբ է գալու,-արդեն որերորդ անգամ պահակետում կանգնած 
զինվորին դիմեց հաստաբազուկ տղամարդը: 
-Եսի՞մ,-ուսերը թոթվեց զինվորը: 
-Է՜,-չգիտես բարկացած, թե հուսահատված ձգեց Հաստաբազուկն ու նստեց նեղլիկ 
պահակետի պատի տակ դրված կիսաջարդված կողապահարանին: 
Կողապահարանը նրա աժդահա մարմնի ծանրությունից խղճալի ճռռաց: Ջահել 
զինվորը, կողապահարանը, պահակետի դռանը գեներալին սպասող ընկերները 
չգիտեին, որ նա զայրացած է դեռևս առավոտնից: Թե կինը գիշերն ինչ էր մտածել, 
առավոտյան տոտոնքի էր կանգնել. «Երևան եմ գնում»: «Գնում ես, ի՞նչ անես»,-
զարմացած հարցրել էր ինքը: «Գնում եմ հիվանդանոց պառկեմ, բուժվեմ»: «Էլ 
նո՞ր…արդեն քառասունմեկ տարեկան ես»,-առարկել էր ինքը: «Կին կա` վաթսուն 
տարեկանում է երեխա ունենում: Չբերությունը հո ճակատիս գրված չէ՞»: «Ձեռ քաշի, 
այ աղջի, քո արգանդը չորացած է,-համոզել էր ինքը,- աշխարհն էլ դեղ ու բժիշկ 
չմնաց: Որ չէ` չէ էլի՛»… 
Կինն արցունք ու ճիչ իրար էր խառնել, հետո վեր էր կացել ու` Երևան ու՞ր ես, գալիս 
եմ: Ինքը չէր կարող նրա հետ գնալ: Պայմանավորվածություն ուներ գեներալի 
հետ:Պիտի խնդրեր, որ երկրապահի տղերքի համար մարզպետից խոտհարքի տեղ 
ուզի: Հետո ի՞նչ, որ հիմա գեներալ է: Մարտական ընկերների մասին չպիտի՞ մտածի: 
-Է՜, էդպես ո՞նց կլինի,-կնոջ արածը հիշելով հառաչեց նա և գլուխը քաշեց ուսերի մեջ: 
Զինվորը չհասկացավ, որ Հաստաբազուկը կնոջ արածից է զայրացած ու գլուխը 
կախեց: Ինքն ի՞նչ մեղավոր է: Ինքը հասարակ զինվոր է: Կանգնել է այստեղ, որ 
գնացող-եկողի մասին զեկուցի շտաբին, ուղեփակոցը բացի-փակի: Ինքն իր 
հանձնարարությունը կատարում է: Ո՞վ գիտե գեներալը գա՜, չգա՜: Նրան ո՞վ կասի` 
աչքիդ վերևը հոնք կա: Ուր ուզի` կգնա, ինչ ուզի` կանի: Գեներալ է, հո զինվոր չէ՞: 
Իսկ Հաստաբազուկի սիրտը պայթում էր անորոշությունից: Խանդում էր կնոջը: Ի՞նչ 
իմանա` բժշկի մո՞տ է գնացել, թե…Ի՞նչ իմանա` դրա բժիշկն ի՞նչ տեսակ մարդ է: 
Մեկ-մեկ սրտի մեջ գլուխ է բարձրացնում մի խենթ միտք. պատերազմի դաշտից 
բերած ինքնաձիգն առնի` ու կնոջ սիրուն մարմինը թիրախ դարձրած` ողջ 
պահունակը դատարկի վրան: Ա՛ռ քեզ բժիշկ: Դատում են` դատեն: Ինքը քանի՞ 
անգամ է դեմառդեմ նայել մահվան աչքերին: 
-Ախր էսպես ապրել կլինի՞,-ձգեց նա և դժվարությամբ վեր կացավ տեղից,-էս ի՞նչ 
երկիր է: Խոստանում են, չեն գալիս, պայմանավորվում ու խաբում են: 
-Ո՞վ գիտե` նախարարություն, բան…,-Հաստաբազուկի հուսահատ զայրույթը մեղմել 
փորձեց զինվորը: 
Պահակետի դիմացի ծառերի ստվերում, կիսաշրջան կազմած. կանգնել էին մի քանի 
հոգի: Կիսաշրջանին ինչ-որ բան ապացուցելու-համոզելու համար արագ ու 
1 
 
զայրացած պտտվում էր Անոտի սայլը: Տերը հինգ տարվա ընթացքում այնպես էր 
վարժվել սայլին, որ գրեթե չէր զգում իր անոտք լինելը: Մարտի դաշտում պայթած 
ականը ածելու նման ազդրերից կտրել-տարել էր զույգ ոտքերը: Նա հենակներին չէր 
վարժվել, հրաժարվել էր ազդրերը կաղապարի նման սեղմող պրոթեզներից ու սայլ էր 
սարքել իր համար: Տղայի ինքնագլորի ռետինապատ անիվները հանել, գցել էր իր 
ձեռքով սարքած սայլի տակ: Նստում էր վրան, ոտքերի մնացած մասը կապում, 
ամրացնում սայլին և տեղաշարժվում էր ամենաուժեղ վազորդից էլ լավ: 
-Ի՞նչ ա ասում,-խոսքը կիսատ թողնելով իրենց մոտեցող Հաստաբազուկին դիմեց նա: 
-Հե՛չ: Ասում է` որ խոստացել է, ուրեմն կգա: 
-Գեներալ է բա՞,-փնչացրեց Անոտը: 
-Գեներալ է, բա ի՞նչ է,-պպզելով նրան պատասխանեց Չորչորուկը: Նա Անոտի հետ 
խոսելիս միշտ պպզում էր: Մի տեսակ անհարմար էր զգում վերևից խոսել հետը: Համ 
էլ թվում էր, որ եթե չպպզի, իր խոսքն Անոտի գլխավերևվով կթռչի, ուրիշ տեղ կգնա ու 
նրա ականջները չեն լսի: 
-Ես էլ մարշալ եմ,-ձեռքը կրծքին խփեց Անոտը: 
-Բա ո՞նց, մենք էլ` պահակախումբ, սայլդ էլ` զրահապատ մեքենա,-ծիծաղեց ու կրծքի 
մեդալը փայլեցրեց ջահել, մորուքովը: 
-Չէ, աշխարհն անհավասար է սարքած,-դարձյալ կնոջ ճիչը հիշելով տնքաց 
Հաստաբազուկը,-կռվելիս ոնց որ բոլորս հավասար էինք: Բայց էս ո՞նց եղավ: Մի 
մասը մնաց բանակում, պաշտոն-մաշտոն ստացավ: Մենք էլ մինչև ետ եկանք, 
տեսանք` ամեն ինչ իրար մեջ բաժանել, կիսկսել են… 
-Ուզում էիր` բոլոր կռվողները գեներալ դառնայի՞ն: Չեղավ, չէ՞: Որ անծանոթ մեկը 
լիներ, առաջը գլուխ կծռեի՞ք: Հիմի վա՞տ է, որ մեր ընկերը մեզ օգնում է: Մեկիդ 
երեխան ուսման վարձ չունի, մյուսիդ բուժվել է հարկավոր, մեկիդ տեղեկանք է 
պետք…Գալիս ենք ու չենք ասում` ախր էս մարդը գեներալ է: Մարզպետ չէ, բժիշկ չէ, 
քոլեջի տնօրեն չէ…,-դարձյալ գեներալին պաշտպանեց Չորչորուկը: 
Հետո նստեցին բարդիների տակ, կանաչ խոտի վրա: Ամեն մեկն իր մտքի հետ, 
յուրաքանչյուրը իր հոգսերից ազատվելու հույսով, ուզվորի նման ձեռքն ուրիշին 
պարզած: Բարդիներից նրաց գլխին ձյունի նման բամբակ էր մաղվում: 
-Անտերը լավ բան լինի, էդքան շատ չի լինի,-տնքաց Հաստաբազուկը: 
-Որ լավ բանն էլ շատ լինի, կանհամանա,-նետեց Անոտը, ձեռքերը հենեց գետնին, 
ճարպիկ ցատկով իջավ սայլից, թեք ընկավ հնձած խոտի վրա ու սայլը բարձի պես 
հարմարեցրեց թևի տակ: Նայեց ծառերին, ամռան արևին ու ծխախոտը փստացնելով 
սկսեց պատմել. 
-Ես որ աչքերս բացեցի հիվանդանոցում, նախ շատ ուրախացա, որ ողջ եմ:Մեջս 
արյուն չէր մնացել: Ինձ համար կարևորն էն էր, որ ողջ էի: Հետո քայլել ցանկացա, 
սիրտս սար բարձրանալ ուզեց, հետո կնիկ ցանկացա…Հիմա գիտե՞ք ինչ եմ ուզում: 
Ասեմ` ծիծաղեք: Ուզում եմ ծառ բարձրանալ… 
2 
 
Քրքջացին բոլորը: Հաստաբազուկը` բոլորից բարձր: Բայց հանկարծ անտանելի 
ծակեց սիրտը: Առավոտյան զայրացել էր ու կնոջը նույնիսկ մեքենայով ավտոբուսի 
կանգառ չէր տարել: Թող գնա` ոնց ուզում է, թող անի` ինչ ցանկանում է: Հիմա ձեռքը 
կրծքին դրած պատկերացնում էր, թե ինչպես նա կարմիր շորով, զարդարուն ու 
երջանիկ, սլանում է դեպի իրեն սպասողի գիրկը: Ասենք հաստատ չգիտի` կինն իրո՞ք 
որևէ մեկն ունի՞, թե՞ այդ ամենը իր խանդոտ երևակայությունն է հնարում: Թե որ 
հանգիստ նայի` կինը որևէ առիթ չի տվել, բայց ո՞վ գիտե կին-արարածին: 
-Օ՜ֆ,-տնքաց նա մենք ենք հիմար, որ սպասում ենք: Նորմալ երկրներում 
գեներալները նման հարցեր չեն լուծում: Գեներալի գործը բանակն է, իսկ մենք եկել 
ենք, թե խոտհարք տուր, երեխայիս ուսման վարձը զիջիր, բժշկին ասա` ձրի 
վիրահատի… 
-Գործի անունն ի՞նչ է, թող օգնի, էլի,-նետեց Չորչորուկը: 
-Գործի անունը գեներալություն է,-սայլը թևի տակ հարմարեցրեց Անոտը,-ասում եմ` 
գա, խնդրեմ, ինձ համար մի լավ սայլ ճարի: Էն փայլուն, արտասահմանյան սայլերից: 
Էս չոր անտերից հոգնել եմ: Թե ճիշտն ասեմ` տղաներից մեկինը մի անգամ փորձեցի, 
դուրս չեկավ: Շատ է պաշտոնական, մի տեսակ շատ է կտրում հողից, իսկ ես արդեն 
հինգ տարի է` սովորել եմ, որ ձեռքս հողին քսվի: Ոտքս չի քսվում, թող ձեռքս քսվի: 
-Համա թե բանի հետև ես ընկել…Հողին քսվի, հող տրորեմ, հո՛ղ, հո՛ղ, հո՛ղ…Էդ` հող-
հող ասելով չէ՞ր, որ գնացիր, ոտքերդ տվեցիր, էկար: Հիմի էլ…,-կարծես ինքը կռիվ չէր 
գնացել ու ընկերոջը մեղադրում էր Հաստաբազուկը: 
-Ի՞նչ, ի՞նչ…Հիմի էլ ի՞նչ,-մի ցատկով սայլին նստեց Անոտը: 
-Հիմի էլ պայմանավորվում ու խաբում են: Սա վիճա՞կ է: Առավոտնից սոված-ծարավ 
սպասում ենք իրեն: Ինչի՞, մենք օտար ե՞նք:Իրար հետ հաց չե՞նք կիսել: Միասին չե՞նք 
կռվել, իրար հետ չե՞նք տառապել: Ախր մի րոպեւոմ լուծելու հարցեր են… 
-Կարող է մարդը նախարարություն է գնացել: Հազար հարց կա… 
-Տո ի՞նչ նախարարություն,-փրփրեց Հաստաբազուկը,-ես դրա նախարարությունը 
լավ գիտեմ: Ո՞վ իմանա որտեղ մի փեշ է տեսել կամ մի սեղանի գլխին նստած է: 
-Քո ընկերն է,-նախատինքով գլուխը տարուբերեց Չորչորուկը: 
-Ընկերս է, դրա համար էլ նեղանում եմ,-փնչացրեց Հաստաբազուկը, որի հոգում 
հիմա ահագին մաղձ էր կուտակվել և աչքին իր կնոջ հոմանին կարող էր լինել 
ցանկացած տղամարդ: Հասկանում էր, որ մտածածն անմիտ բան է, բայց ինքն իր վրա 
չէր կարողանում: Մեկ ուզում էր գրողի ծոցն ուղարկել ամեն ինչ և մեքենան ուղիղ 
Երևան քշել: Կգնա, նախ հիվանդանոցում կփնտրի, հետո` քենու տանը: Թե չգտնի, 
ուրեմն դավաճանում է: Մեկ էլ սառը բանականությունն ասում էր` չէ, կինը երբեք 
բարձը չի փոխի… 
-Թե դու ինչի՞ ես նրան պաշտպանում, չեմ հասկանում,-Չորչորուկին դարձավ նա,-
նրան ե՛ս եմ փրկել մահից: 
-Հետո՞…Որ փրկել ես, մինչև կյանքիդ վերջը կյանքն ուտելո՞ւ ես: 
3 
 
Չորչորուկը տեսնում էր, որ ընկերոջ հետ ինչ-որ տարօրինակ բան է կատարվում 
այսօր, բայց գլխի չէր ընկնում: Նա չգիտեր, որ ընկերոջ սրտի մեջ հուսահատություն 
ու մաղձ է կուտակվում ժամ առ ժամ: Մայր մտնող արեգակին նայելով նա ավելի էր 
նեղսրտում, գիշերը ո՞նց է մենակ մնալու տանը: Պատերազմից առաջ ավարտեց 
շինարարությունը: Այն ժամանակ ձեռքը տաք էր ու փողի պակաս չուներ հիմիկվա 
պես: Հիմա տունը արտասահմանյան թանկարժեք դագաղ է հիշեցնում և գիշերն ի 
լույս նրա ընդարձակ-սառնությունը հանելու է հոգին: Թե հանդիպեր գեներալին, մի 
քիչ բենզին կուզեր, կլցներ մեքենան ու կքշեր Երևան, բայց հիմա… 
-Իրենք պետ են դարձել, մեր կյանքն են ուտում: Իրենց ի՞նչ կա, ուր ուզեն` կքշեն: Ո՛չ 
բենզինի պակաս են զգում, ո՛չ մեքենայի կարիք ունեն: Էս երկիրն իմն ու քոնը չէ, 
հիմա իրենցն է: Մենք իրենց ինչի՞ն ենք հարկավոր: Առավոտնից սոված-ծարավ 
չորացել ենք էստեղ: Չէր գալու, թող զանգեր, ասեր: Կարող է՞ հեռախոսի վարձ պիտի 
մուծեր: 
Հաստաբազուկը վեր կացավ տեղից, մեջքը հենեց պատին: Ցեմենտ-ավազով ծեփված 
պատը տաք-տաք էր, ու նրան դուր էր գալիս այդ տաքությունը: Չգիտես ինչու այն 
նմանեցրեց կնոջ չթե շորի տակ թրթռացող ազդրի տաքությանը և արյունը գլխին 
խփեց: Քանի՞ անգամ էր առաջարկել երեխա վերցնել: Տղա, թե աղջիկ, իր համար 
միևնույնն էր: Կվերցնեին ու կինն այդպես քարեքար չէր խփի իրեն: Ինքն առաջարկեց, 
կինը հակառակվեց: Հետո կռիվ եղավ: Իսկական կռիվը սրա դիմաց ի՜նչ է: Սա ուրիշ 
կռիվ է: Ինքը որքան էլ որ արդար լինի, միշտ պարտված է հեռանում այս կռվից: 
Հիմա երբ հիշում է կնոջ թաց աչքերը հոսպիտալում, սիրտը փափկում է: Կուզենար, 
որ հիմա էլ վիրավորված լիներ: Թեկուզ` ոտքը կորցրած, թեկուզ` մահամերձ 
վիրավոր, միայն թե կինը դարձյալ քնքուշ ու բարի լիներ: 
Ընկերները լուռ էին, Հաստաբազուկին չէին առարկում:Թե ուղիղն ասեին, 
Հաստաբազուկը ճիշտ էր ասում: Գեներալն այլևս նախկինը չէր: Կա՛մ հոգսերն էին 
շատացել, կա՛մ իրենք էին հոգին հանել իրենց անվերջ խնդրանքներով, կա՛մ 
նախարարությունում գործերն այնքան էլ լավ չէին: 
-Է՜, է՜,-ձգեց պատերազմի ժամանակ ցնցակաթված ստացածը, որ բոլորից շուտ էր 
եկել և փաստաթղթերը ձեռքին սպասում էր: Չէր խոսում, որովհետև խոսել չէր 
կարողանում: Ուշադիր հետևում էր ընկերների խոսակցությանը, մտքում 
հակառակվելով կամ համաձայնելով նրանց հետ: Գնացել էր հիվանդանոց, հատուկ 
մասնագետը փորձել էր նորից խոսել սովորեցնել նրան, բայց նա ընդդիմացել էր, 
մտքում հազար հայհոյանք տվել: Հո երեխա չէ՞ ինքը: Ախր ամեն ինչ գիտի ու մտքի 
մեջ խոսում է, ուղղակի բառերն արտասանել չի կարողանում: Զայրացել էր, զայրույթը 
բառերով արտահայտել չէր կարողացել, բացականչել էր սովորականի նման և թողել, 
հեռացել էր հիվանդանոցից: Հետո անվարժ ձեռագրով նամակ էր գրել գեներալին, որ 
հանդիպման ժամանակ հեշտ լինի ու ծառերի տակ, հիվանդության պատմությունը 
ձեռքին, սպասում էր: Նամակը երկար չէր, գրված էր դպրոցական քառակուսի տետրի 
4 
 
թղթի վրա, ընդամենը մեկ նախադասությամբ. «Ինձ ուղարկիր արտասահման` 
բուժվելու»: Ողջ օրը սպասել էր համբերությամբ, բայց հիմա այլևս չէր դիմանում: Դրա 
համար էլ վեր կացավ, թափ տվեց շալվարի հետևն ու քայլեց: 
-Ո՜՞ւր,- հետևից ձայն տվեց Հաստաբազուկը: 
-Է՜, է՜,-դժգոհ մզզաց ցնցակաթված ստացածը, մատով ցույց տվեց մայր մտնող արևը, 
կռացավ, անցավ ուղեփակոցի տակից և քայլեց մի քիչ գայթելով ու անհաստատ: 
-Ի՞նչ պակաս գեներալացու է,-անկոթ ծխախոտը փստացրեց Անոտն ու սայլակը հրեց 
դեպի պահակետի դուռը: Գլուխը ներս մտցրեց ու դիմեց զինվորին,-մի զանգիր շտաբ 
կամ ուրիշ տեղ, իմացիր` կգա՞… 
Զինվորը ճպճպացրեց աչքերն ու բացասաբար շարժեց գլուխը. 
-Ես իրավունք ունեմ միայն հերթապահ սպային հարցնելու, իսկ սպան ասաց` չգիտե: 
-Թյո՜ւ,-զայրացավ Անոտն ու սայլակը կատաղությամբ հետ հրեց,- ա՜յ քեզ գեներալ: 
Նախքան ոտքերը կտրվելը ինքը ինքնաձիգի առաջն էր արել թշնամու տասներկու 
զինվորի, բերել, հասցրել էր իրենց դիրքերն ու չէր վախեցել: Պատահել էր` անցել էր 
թշնամու թիկունքը, առանց ահ ու վախի ուսումնասիրել դիրքերը և անվնաս ետ էր 
վերադարձել, բայց հիմա անզորությունից չգիտեր` ինչ աներ: Իրենց ընկերը, արդեն 
քանի անգամ խաբում է իրենց: Իրե՞նք են մեղավոր, թե՞ կյանքը, դժվար է ասել: Հիմա 
ընկերների մեջ ավելացել է քծնողների թիվը: Մտածում են մի բան, ասում` բոլորովին 
այլ բան: Վախենում են մի անպատեհ խոսք ասեն, գնա, ընկնի գեներալի ականջն ու 
նա այլևս չընդառաջի: Ուզեց դժգոհել, բայց լեզուն առավ ատամների տակ ու սայլը 
քշեց, գլուխը կռացրած անցավ ուղեփակոցի տակից ու գնաց: 
Հաստաբազուկը մնաց նստած: Գլուխը կախել էր ծնկների վրա ու տնքում էր: Մի քիչ 
այն կողմ, մթնշաղի մեջ գրաստի սովոր համբերությամբ սպասում էր հնամաշ 
ավտոմեքենան: Նա ուզում էր տեղից վեր կենալ, բայց անելիքը չգիտեր: Տուն գնալ չէր 
ուզում, մարդու երես տեսնել չէր ցանկանում: Պահակետի լուսամուտից լույսը 
ցայտում էր ծառերի վրա: Լուսավորված տեղում հնձելուց հետո երկրորդ անգամ 
կանաչող խոտը մի քիչ դեղնավուն էր: Գետնից նեխած տերևի, փոշու և նորածիլ 
խոտի խառը հոտ էր գալիս: Նրան թվում էր, թե գեներալն իր կնոջ հետ մի տեղ քեֆ է 
անում: Այդ միտքը ոչ մի կերպ ուղեղից հանել չէր կարողանում, դրա համար էլ վեր 
կացավ ու քայլեց դեպի մեքենան: Ավելի լավ է` քշի մի կողմի վրա, թեկուզ «նիսյա», մի 
լավ խմի: 
-Էլ չե՞ք սպասում,-հարցրեց պահակետի զինվորը: 
-Ո՞ւմ: 
-Գեներալին: 
-Քո գեներալի էլ…,-նետեց Հաստաբազուկն ու գազ տվեց: 
…Քիչ անց զրնգաց պահակետի հեռախոսը: Զինվորը վերցրեց լսափողը, զգաստ 
կանգնեց ու զեկուցեց. 
-Գնացին, պարոն գեներալ…Այո, բոլորը…Լսում եմ` բացել ուղեփակոցը: 
5 
 
Բարձրացավ ուղեփակոցը և մեծ արագությամբ դեպի մայրաքաղաք սլացավ նաև 
գեներալի զրահապատ ավտոմեքենան: 
 
6 
 